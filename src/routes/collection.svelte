<article class="thin">
    <h2>Sbírka</h2>

    <p>Videohry bereme jako umění a součást lidské kultury, která si zaslouží uchování pro další generace. Proto budujeme obsáhlou sbírku herních a počítačových materiálů, a to předně těch v souvistlosti s Českem a Slovenskem. Zejména se zabýváme shromažďováním psaných materiálů, her na původních nosičích, a dobových strojů. Všechny předměty v naší sbírce inventarizujeme, třídíme, a bezpečně uchováváme.</p>

    <h3>Psané materiály</h3>

    <img src="photos/pocitac_pritel_cloveka.jpg" alt="Fotka časopisů Počítač přítel člověka">

    <p>Literatura je ověřený zdroj předávání informací po generace. V rámci naší sbírky se soustřeďujeme na knihy související s herní historií u nás či ve světě. Stejně tak důležité jsou dobové časopisy, které umožňují jedinečný vhled do historického kontextu her a techniky. V současnosti naše sbírka herních časopisů pokrývá přes 1500 čísel více jak 50 různých herních magazínů z Česka a Slovenska. Nechybí zde ani malonákladové a samizdatové produkce. V poslední řadě se jedná o jedinečné materiály od herních vývojářů samotných, jako náčrtky z koncepčních fází.</p>

    <p>Psané materiály bezpečně uchováváme a soustavně pracujeme na digitalizaci a zpřístupnění.</p>

    <h3>Hry</h3>

    <img src="photos/tajemstvi_osliho_ostrova.jpg" alt="Fotka krabicové hry Tajemství oslího ostrova, včetně diskety">

    <p>Samozřejmě nemohou chybět hry samotné, kterých máme ve sbírce více jak 1000, a to jak od českých a slovenských tvůrců, tak zahraniční v lokalizované distribuci. Sbíráme hry na původních nosičích a všechna média zálohujeme, neboť např. diskety a optické disky již v dnešní době podléhají skáze a ztrácejí data (tzv. bit rot). Součástí herní prezentace jsou i manuály a krabice. Neopomenutelnou stránkou herní historie jsou i nelicencované kopie zahraničních her, zejména z doby před pádem železné opony.</p>

    <h3>Stroje</h3>

    <img src="photos/tesla_xd_8001.jpg" alt="Stroj TV Hra XD 8001 od Tesly včetně analogových ovladačů na Pong">

    <p>Všechny hry jsou navrženy pro technologii své doby. Pokrok ovšem nelze zastavit, a tak jsou časem stroje nahrazeny. Podpora se časem vytratí a staré hry nelze na moderních strojích jednoduše přehrát. A i pokud to možné je, jedná se o odlišný zážitek. Staré stroje chátrají a jejich správa vyžaduje určité know-how. V naší sbírce najdete přes 100 strojů, včetně těch československé výroby. Kde je to možné zakomponováváme zajímavé a vzácné periferie i moderní doplňky</p>

    <hr>

    <p>Sbírka Československého herního archivu zahrnuje také zahraniční hry a stroje. Ty jsou využívané mimo jiné v rámci projektu RetroHerna, který zpřístupňuje herní historii veřejnosti.</p>

    <!--<p>Náhled do archivu je možný zde...-->
</article>

<style>
    img {
        max-width: 100%;
    }
</style>